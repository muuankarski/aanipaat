---
layout: post
title: "Muisteloa Pulukkisesa"
category : peruspostaus
tags : [uutinen]
author: Äänipäät
---

Jouluherkkuja ahminut väkijoukko ei ollut tyydyttänyt kaikkea korkeakulttuurinnälkäänsä, kun se saapui sankoin joukoin Vetelin kunnan ja Pulkkisen nuorisoseuran järjestämään Äänipäiden kiitos-konserttiin. Esiintymislava notkui todellisesta miesenergiasta, kun Suomen Paras ja tyylitietoisin mieskuoro nousi kotipaikkakuntansa estradille.

Äänipäät olivat valmistelleet multimediaesitystä kuluneen syksyn tapahtumista. Painopiste oli Suomen Paras Kuoro 2009 –kisan tapahtumilla, mutta osansa saivat myös kisan taustalla tapahtuneet sattumat sekä Räyringin tosi-tv Kylä ilman naisia. Konsertissa haluttiin tarttua siihen veteliläisyyden ytimeen, jota on saatu ihailla televisiosta pitkin syksyä.

Tätä taustaa vasten hyvään tottuneelle yleisölle piti tarjota jotain ennennäkemätöntä. Kuorolaisten ja taustajoukkojen arkistoihin oli kertynyt paljon tulenarkaa materiaalia, josta päätettiin tehdä konsertin punainen lanka: valokuvia, videoleikkeitä, internet-keskusteluja, suunnittelumateriaalia, äänitteitä ja niin edelleen. Ja toki tapahtumaa varten sorvattiin uuttakin materiaalia. Joulunalusaika kuluikin suunnitellessa uutta tapaa konsertoida: tarvittiin informaatiota, huumoria, faktoja, fiktiota, jotain uutta, jotain vanhaa, jotain sinistä ja monta täytekakkua. Sekä tietysti laulua!

Vetelin kunta antoikin Äänipäille tukensa valmistella mieleisensä tapahtuma. Kiitokset siitä! Lisäksi kunta muisti oman kylän poikia reilulla stipendillä. Kiitokset myös siitä! Rahat tullaan käyttämään kesäisen Vetelin Vestifaalit –tapahtuman järjestämiseen, joten laulu ei Vetelistä lopu! Tämän kulttuurikinkun sulatteluun tarvitaan useampi sauvakävelylenkki, jotta ollaan bikinikunnossa kesän tapahtumassa.

Äänipäät toivottaa kaikille ihmisille nöyrää ja jääräpäistä uutta vuotta 2010!
