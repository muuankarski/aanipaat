---
layout: post
title: "Kilpailu kovenee ja mieskuorot vähenee!"
category : peruspostaus
tags : [uutinen]
author: Äänipäät
---

Toinen välierä Suomen paras kuoro 2009 -kilpailussa sujui jälleen pohjanmaan isäntien komennossa. Kahdesta semifinaalipaikasta kamppailemassa oli jo alkuerästä tutut Könsikkäät, sekä ihastuttava Aino-kuoro Turusta ja Haukiputtaan ylpeys, ennakkoluuloton Viihdepiikkarit. Yleisö valitsi jälleen parhaan päältä ja Äänipäät juhlivat yleisön suosikkina toistamiseen vieden peräti 40 prosenttia kaikista annetuista äänistä. Vakiotuomarit ja vierailevana Marika Krook valitsivat odotetusti Aino-kuoron toisena jatkoon. Seuraavassa lyhyt katsaus siihen, mistä aineksista yleisön puolelleen valloittanut esitys tällä viikolla koostui.

Maakuntien miehille joka viikonloppuinen kokoontuminen Helsinkiin on haaste, mutta mitäpä ei pohjanmaan poika tekisi kuoromusiikin, lauluveljiensä ja kannattajiensa eteen. Edelliskerran tapaan Sibelius-akatemialta valittiin kuoron tyylille parhaiten sopiva paikka, eli kansanmusiikin osasto. Treenikämpällä aloitimme sovittamaan yhteen kolmen viikon omatoimisen harjoittelun tuotoksia. Viikkoa aikaisemmin olimme treenanneet kappaleet alulle Kokkolan leirillä, joten stemmaharjoittelua ei enää tarvittu, vaan keskityimme enemmän tulkintaan, dynamiikkaan ja dynaamisiin mooveihin. Tuomareiden torppaama staattisempi esiintymistapa pistettiin remonttiin ja joka kaverille laitettiin lantion ja käsivarsiin liikettä. Tämä puri etenkin vakiotuomari Metsäketoon, joka imarteli meitä kuvailemalla liikehdintäämme "hoopon näköiseksi letkutanssiksi." Huhujen mukaan Helsingin yökerhoissa travoltat ja åke lindmanit ovat saaneet antaa tilaa tälle uudelle trendille.

Toinen ulkomusiikillinen uudistus oli tietysti tummat ja tyköistuvat verryttelyasut, jotka saivat riemukkaan vastaanoton kuorolaisilta perjantai-illan sovitussessioissa. Kuoromusiikissa kilpailut ovat aina olleet osana kuorojen toimintaa, mutta Suomen Paras Kuoro -kilpailussa tämä on viety aivan uudelle tasolle cup-muotoisine karsintoineen ja julkkistuomareineen. Näin äärimmäinen kilpalaulaminen vaatii siihen sopivat asusteet ja yhteistuumin valitsimme asusteen, joka on yhtenäinen, tyylikäs ja tukee laulamisen kannalta oikeista paikoista. Yllätykseksemme asuvalinta kiinnitti myös tuomareiden huomion. Etenkin vierailevan jäsenen Marika Krookin huoli kuoron pukeutumistyylistä oli oikein hellyttävää, mutta samalla maalaispojille niin tuttua. Naisilta ei ole koskaan tullut kehuja kuin ruokahalusta.

Ai niin, ja ne amisviikset. Ne jos mitkä tuovat iloa, hauskuutta ja yhteisöllisyyttä kuorolauluun! Pienenä vinkkiä Philomelalle ja Ainolle tämä sanottakoon. Ja Kuopion nuorillekin, jahka ikää tulee vähän lisää. Niin, ja miksei kuorolaulu sopisi myös ammattikouluun??

Ykkösasiana sekä tässä, edellisessä että tulevassa semifinaalissa Äänipäillä on ollut laulaminen. Perjantain treeneissä kävimme dynamiikkamerkinnät ja dominanssisoinnut vielä suurennuslasin kanssa läpi ja sparrasimme solistiamme Matiasta. Tiukassa paikassa tarvitaan tiukat housut. Matias hoiti osuutensa upeasti kuten aina.

Yleisöäänestyksen tulos kääntyi lopulta yllättävän selkeästi Äänipäiden eduksi. Marginaaliksi miehissä pelkoa herättäneeseen Viihdepiikkareihin tuli lopulta kuitenkin peräti 15 prosenttiyksikköä. Paikanpäällä Viihdepiikkareiden tekemistä päivän seurattua voi sanoa, että aika kovatasoinen porukka voitettiin. Paransivat vielä suoraan lähetykseen kuin ammattilainen vain osaa.

Itse lähetys oli vielä alkuerääkin uuvuttavampi. Takana oli pitkä päivä treenaamista ja soundcheckkejä. Itse lähetyksen lyhyiden inserttien (nauhoitteiden) aikana ei juuri ehtinyt korokkeille istahtaa. Omissa lauluissakin oli jo väsymisen merkkejä, mutta muutamia huteja lukuun ottamatta vedettiin ne niin hyvin kuin vain voitiin! Hienoa oli vetää ja aivan uskomaton fiilinki täytti studion kun yleisöäänestyksen voitto selvisi. Toivottavasti meidän riemu kantautui myös sinne kotikatsomoihin! Se oli mahtavaa se!

Lopuksi Äänipäät haluaa taas nöyrästi kiittää kaikkia äänestäjiään!! Se oli yksin teidän ansiota, että pääsimme suoraan jatkoon ja nyt jo semifinaaliin!! Mutta panokset kovenee kun syksy pimenee!! Mutta tiukkeneeko housut ja piteneekö viikset - se selviää ensi lauantaina 24. päivä lokakuuta TV2:ssa!

Kuvia esiintymispäivästä (ja illasta):

![](http://www.aanipaat.net/photos/news/b_1.jpg)

![](http://www.aanipaat.net/photos/news/b_6.jpg)

![](http://www.aanipaat.net/photos/news/b_3.jpg)
