---
layout: post
title: "Mitä aattelit tehä 2.-4.7.2010?"
category : peruspostaus
tags : [uutinen]
author: Äänipäät
---

Jos vastasit: ”osallistua Äänipäiden III Vestifaaleille”, olet etsimämme henkilö.

Kolmas kerta sanoo toren, tokaisi veteliläismies ja haki Kerttua tanssihan. Kolmas kerta käy toreks myös Vetelin Vestifaalilla, joka on muotoutunut tänä vuonna juhlavuotensa kunniaksi kolmipäiväiseksi ja vierailijakaarti kolmipäiseksi. Mukana on kolme naiskuoroa/lauluyhtyettä: Shalla Lalla (Helsinki), Aino (Turku) ja Carmeninae (Kaarina). Moni muukin halusi mukaan, mutta kielsimme heidät kolmesti.

Perjantaina 2.7. tanssitaan vestifaalitanssit Ahon lavalla. Tansseja rytmittää viime vuodelta tuttu ja Äänipäiden syvistä riveistä koottu Petteri Peltoniemen Viihdeorkesteri, solisteinaan vuorottelevat Äänipäät.

Lauantaina 3.7. on kuorokonsertti Vetelin Veikkolassa. Esiintyjinä viime vuodelta tuttu Shalla Lalla sekä Carmeninae Kaarinasta. Molempien esiintyjien laulajat olivat mukana viime syksyn Suomen Paras Kuoro -kisassa: Carmeninae ihastutti pirteällä energiallaan ja Shalla Lallan laulajat olivat taitavan Philomelan riveissä.

Sunnuntaina 4.7. lavalle kapuavat Aino-kuoro Turusta sekä Äänipäät Vetelistä. Kuorot jakoivat Suomen Paras kuoro- kisassa kolmannen sijan. Nyt selviää, onko sotakirveet haudattu.

Vetelin III Vestifaali on osa Veteli-viikkoa, jolloin nähdään mm. Anna Abreu pesäpallostadionilla. Onko Anna siepparina vai kopparina, se selviää silloin. Lisätietoa koko tapahtumasta löytyy täältä.

## Aino

![](http://www.aanipaat.net/photos/news/Ainot_pieni.jpg)

## Carmeninae

![](http://www.aanipaat.net/photos/news/Carmeninae1_pieni.jpg)

## Shalla Lalla

![](http://www.aanipaat.net/photos/news/Shalla_pieni.jpg)
