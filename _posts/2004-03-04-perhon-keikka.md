---
layout: post
title: "Miesmusiikin ihmeitä Perhossa"
category : peruspostaus
tags : [uutinen]
author: Morgan
---


Äänipäille paaston päättävä kiirastuli koitti muutamaa viikkoa kirkkokansaa aiemmin kun mieslauluyhtye reippaili lavalle lauantai-iltana 28.2. Perhon Perho-salissa. Kunnan vapaa-ajantoimi oli tehnyt konsertin eteen verratonta työtä ja näin paikallisille kulttuurinystäville tarjoutui ainutlaatuinen mahdollisuus todistaa Äänipäiden ensimmäistä "oikeaa" esiintymistä.

![](/kuvat/blog_images/perho2004.jpg)



Eräs konsertin jälkijäristyksissä kuultu yleisön kommentti: "Niin oli komeita miehiä ja komeaa oli laulukin", osui oivasti illan tapahtumien ja tarjoilun laadun ytimeen. Laulajat olivat sonnustautuneet klassista pukeutumistyyliään mukaellen smokkeihin, asetelmat ja liikkeet lavalla antoivat viimeistellyn vaikutelman ja viimeistään laulun pyyhkäistessä yli konserttisalin penkkirivistön oli kaikille selvää mikä erottaa miehet pojista.

Perhon konserttia oli odotettu pitkään niin laulajien kuin yleisönkin keskuudessa. Mainoskampanjan viekoittelemana paikalle oli saapunut lukuisa joukko hiihtoloman rentouttamia musiikinystäviä. Itse esiintyjät olivat hioneet esityksensä koukkuja salin lämpiössä aivan viimeiseen saakka, joka konsertin alussa oli tarkkasilmäisen havaittavissa hienoisena jäykkyytenä ja rytmillisenä epävarmuutena. Bassojen reippaiden sävelkulkujen jykevöittämiseen lauluryhmä oli varustaunut tyylikkäillä peltitorvilla, jotka yhdessä konserttisalin erinomaisen akustiikan kanssa välittivät yleisölle kaiken mitä laulajien suista hersyi.

Toiselle puoliajalle kahvittelun ja kepeämpien rallien myötä lavalle asteli rennompi, reippaampi ja rohkeampi Äänipäät. Draaman keinoin tarina liitti yhteen niin ensirakkauden poutapilvet, eron haikean sadesään kuin vapauden ihanuuksista kumpuavan ja sateenkaaren väreissä kylpevän kulkuriromantiikan myötätuulet yhden miehen kunniakkaaksi matkaksi työläiskortteleista oman rekan rattiin. Tienpiennar värittyi oman sävellys- ja sovitustyön kukkasilla sekä muutamilla tarkkaanvalituilla lainakappaleilla.

Kokonaisuudessaan lupauksia ja odotuksia herättävä veto, joka toivottavasti saa jatkoa kesän alussa kotikonnuilla Vetelissä.
