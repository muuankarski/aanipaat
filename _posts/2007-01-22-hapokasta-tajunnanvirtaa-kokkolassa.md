---
layout: post
title: "Hapokasta tajunnanvirtaa Kokkolassa"
category : peruspostaus
tags : [uutinen]
author: Juho
---


Kun mainitaan sana Kokkola, useimmille tulee ensimmäisenä mieleen nopeat autot ja kauniit naiset. Molemmat näistä väitteistä todistettiin oikeiksi, mutta nyt listaan voidaan lisätä myös laadukas mieskuorolaulu. Äänipäät valloittivat Kokkolan vuoden 2007 alkamisen kunniaksi.

Kokkola osoittautui pitkän odotuksen arvoiseksi kulttuurikohteeksi. Laulamisen lomassa ihasteltiin muun muassa paikallisten partoja ja pipoja. Kansainvälistä ilmapiiriäkään ei Kokkolan yöelämästä puuttunut. Jokaisen paikalla olleen Äänipään huulille jäi pitkään maistumaan vokaalia huutava nimi - Zubr. Tuo jumalten nektari.

Leirin aikana ratkottiin myös ikuisuuskysymys: Kummat on parempia futsalissa, tenorit vai bassot? Kuten arvata saattoi, ottelu oli itsevarmojen bassojen hallintaa. Tapojensa mukaan tenorit roikkuivat mukana yllättävän sitkeinä. Lopussa päädyttiin sopupeliltä haiskahtavaan tasatulokseen. Edes bassojen käyttämä viimeinen oljenkorsi, näkymätön mies, ei pystynyt kääntämään potkupallokuninkuutta taholle, jolle se kuuluu. Tämän provosoinnin jälkeen uusintaottelu on todennäköisesti luvassa lähiaikoina.

Viikonloppuleirin aikana päästiin myös itse asiaan ja opeteltiin paksu nippu uusia biisejä, joista osa alkoi jo toimia hyvin (osa tosin kuulosti vielä Mokomalta Matin ja Tepon laulamana). Leirin anti oli kokonaisuudessaan kuitenkin positiivinen ja tästä on hyvä jatkaa kevääseen.
