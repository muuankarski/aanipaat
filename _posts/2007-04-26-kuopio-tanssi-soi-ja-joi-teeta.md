---
layout: post
title: "Kuopio tanssi, soi ja joi – teetä"
category : peruspostaus
tags : [uutinen]
author: Juho
---
>"Vidu. Käytiin hotellilla ja vielä piti mennä torille grillille. Älytöntä säätämistä."

Matkapuhelin piippasi tekstiviestin merkiksi aamuyöstä klo 03.59. Viestin kirjaimiin kiteytyi Äänipäiden vaiheikas matka Savon sydämeen. Kuopio oli viimein valmis laadukkaan mieskuorolaulun invaasiolle. Matkalle oli ladattu huomattava määrä odotuksia: onko kalakukkoja oikeasti olemassa tai koulutetaanko Kuopiossa kirjoittamaan huonolla käsialalla. Huomattiin myös, että paikalliset ihmiset, paitsi kaatuvat herkästi, ovat myös äärimmäisen ystävällistä ja vieraanvaraista porukkaa.

Yhteiskeikkaan kuopiolaisen Paraboloidi-yhtyeen kanssa kuului Äänipäiden osalta useita tahteja soivia ääniä. Vielä kun saisi ne soimaan oikealta korkeudelta ja oikeassa paikassa. Yleisö kuitenkin riehaantui, kuten vain savolainen voi. Varsinaisen kuoro-osuuden jälkeen kuulimme järjestävän tahon syvistä riveistä koottua jatsahtavaa bändiä.

Keikalla laulettiin kaksi settiä vuorotellen Paraboloidin kanssa, joiden lisäksi Markus-setä muistutti huolella valmistelemassaan ja noin tunnin mittaisessa saarnassaan kuopiolaisia pitkien kalsarien tärkeydestä aamulenkillä. Teitsi hiveli puolestaan ohuin piirroin yleisön likaista mielikuvitusta ja sai heidät lopulta rukoilemaan, että puheenaihe palautuisi kalsareihin. Huolestuttavinta antia keikalla oli pieni epävarmuus bassojen taholta. Kuulemma joltain bassolta oli toisen setin kolmannessa biisissä irronnut vahingossa käsi housun saumasta. Asiaa selvitellään.

Kun keikat olivat paketissa, alkoi armoton konemusiikki, josta ujot veteliläispojat olivat hieman hämillään. Jään mursi kuitenkin jälleen kerran Tapani Kansa. Äänipäiden estot murtuivat padon lailla tanssilattialla, jossa nähtiin illan mittaan muun muassa nykytanssia, marssia, valomiekkoja ja legendaarinen virvelimuuvi. Kuopion yössä tehtiin natiivien kanssa vielä stage diveja baarin tanssikorokkeelta.

Kuten kaikki kaunis, tämäkin ilta loppui ja aamurusko kätki yön tapahtumat salaisuudekseen. Käteen jäi uusia kokemuksia, uusia tuttavuuksia, paljon hyviä muistoja ja aamupalalta pöllitty omena.
