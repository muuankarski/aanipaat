---
layout: post
title: "Ystävänpäiväkonsertti Kalajoella"
category : peruspostaus
tags : [uutinen]
author: Äänipäät
---

Siitä puhe, mistä puute, sanothan. Siitä ei ainakaan ollut kyse, kun Äänipäät jäivät ripuliepidemian kynsiin. Lähes kymmenen prosenttia kuorolaisista istui käymälän vankina, kun loput kiiruhtivat Kalajoen Pohjankylän koululle ystävänpäiväkonserttiin.

Iltapäivä oli mitä mainioin talviurheiluun, mutta paikalle tuli kiitettävä määrä kiinnostuneita ihmisiä. Äänipäät lähettivät jo pari viikkoa sitten pyynnön Vancouverin kisojen siirtämisestä iltaan, jotta väki tulisi sankoin joukoin konserttiin. Pyyntö toteutettiin, mutta tekstiviesti säiden haltijalle ei liene mennyt perille…

Pääsimme pitkästä aikaa laulamaan enemmän omia biisejämme, jotka olivat maailmanvalloituksen tiimellyksessä päässeet hieman unohtumaan. Tiukalla perjantain ja lauantain harjoittelulla alkoi kuitenkin muistua asioita mieleen. Suomen Paras Kuoro –biisit ovat lisäksi saaneet esiintymisvarmuutta viime aikoina, joten keitos alkoi olla tarjoilua vailla.

Järjestelyt toimivat kuin unelma ja yleisöäkin tuli mukavasti paikalle. Erityinen kiitos myös äänimies Arto Nauhalle, joka hoiti hommansa todella hyvin!

![](http://www.aanipaat.net/photos/news/kalajoki.jpg)

*Puitteet olivat kunnossa*

![](http://www.aanipaat.net/photos/news/kalajoki2.jpg)

*Valmiina keikalle*
