---
layout: post
title: "Kuulumisia viimeistelyleiriltä Suomen Paras Kuoro 2009 -kilpailuun"
category : peruspostaus
tags : [uutinen]
author: Äänipäät
---

Suomen Paras Kuoro 2009 -kilpailu on pyörähtänyt käyntiin TV2:ssa ensimmäisen alkuerän myötä, jossa kisailivat Carmeninae, Sibelius-lukion kamarikuoro ja Lahden Gospelkuoro. Lyhyin tikku osui tällä kertaa lahtelaisille ja toiselle kierrokselle jatkoivat Carmeninae ja Sibelius-lukion kamarikuoro. Kovimman kuoron putoaminen heti ensimmäisessä lähetyksessä toi potkua myös Äänipäiden harjoitusleirille.

Äänipäät kokoontuivat Jyväskylään viimeistelemään omaa virettään ja vilkuilemaan kuorokisan ensimmäistä lähetystä. Seminaarinmäelle saapui harjoittelemaan kuoron historian vankin kokoonpano kun historian laitoksen luentosalissa irrotteli peräti 16 laulajaa. Uusina jäseninä kakkostenoriin saimme patanalaisen punaniskan Tero Hyväluoman ja kakkosbassoon kollin kirkonkylältä Joni Teirikankaan. Musikaalisuus, rytmin taju ja mieskomeus astuivat aimon harppauksen eteenpäin juuri sopivasti ennen loppuvuoden suurinta koitosta.

![](http://www.aanipaat.net/photos/news/treeni.jpg)

Vanhat jarrut olivat myös tehneet kotiläksyt ennakkotehtävien osalta huolella, eikä tavanomaiseen stemmojen jankkaukseen mennyt kuin hetki ja pian päästiin jo yhteissoinnin ja tulkinnallisten valintojen kimppuun. Tulkinnan suhteen todelliset vaihtoehdot olivat vähissä, joten päätös jatkaa entisellä linjalla oli helppo. Toki pieniä yllätyksiä on luvassa, televisioon kun kerran päästään!

![](http://www.aanipaat.net/photos/news/tiikeri.jpg)

Viimeistelyleirin ohjelmassa oli myös yllätyskeikka kulttuuriravintola Vakiopaineessa. Puolen tunnin pikakelaus kuoron musiikilliseen ytimeen sai yleisöltä innokkaan vastaanoton. Etenkin ensiesitys yhdestä kilpailukappaleesta sai huulet hymyyn ja kädet kohti kattoa.

![](http://www.aanipaat.net/photos/news/keikka.jpg)

Kolmen kilpailukappaleen kokonaisuus saatiin hiottua sunnuntai-iltaan mennessä ja oli aika aloittaa laskemaan päiviä lauantaihin 26. syyskuuta. Nyt niitä on jäljellä 10, jonka jälkeen luvassa on suomirokkia, brittirokkia ja nykyiskelmää isäntämiehen ottein ja veteliläisestä vinkkelistä.
